W starożytnej egipskiej nekropolii odnaleziono nowe grobowce. W środku były wyjątkowe rzeźby
25.04.2023
Jakub Rybski
Udostępnij:

Podczas najnowszych wykopalisk w egipskiej Sakkarze archeolodzy odnaleźli nowe grobowce, w których pochowano m.in. strażnika świątyni i królewskiego artysty. Najstarsze pochodzą sprzed 3300 lat.
W tym artykule:

    Wstępnie zidentyfikowano trzy nowe grobowce
    W grobowcach znajdowały się reliefy i inne dzieła sztuki
    Badania będą kontynuowane w przyszłym roku

Zespół naukowców z Narodowego Muzeum Starożytności w Lejdzie oraz Muzeum Egipskiego w Turynie jest w trakcie wykopalisk archeologicznych w egipskiej Sakkarze. To miejscowość, która znajduje się na południe od Kairu i na zachód od Memfis.

W czasach starożytnego Egiptu znajdowała się tu nekropolia, na terenie której pochowano niektórych władców, a także wielu państwowych dostojników. To właśnie tutaj znajduje się najstarsza piramida na świecie. Pochowano w niej Dżesera, króla z III dynastii.
Wstępnie zidentyfikowano trzy nowe grobowce

Włoscy i holenderscy badacze poinformowali, że udało im się odnaleźć kilka nowych grobowców. Uczeni mówią, że przypominały „niewielkie świątynie lub kaplice”. Największy z nich miał należeć do mężczyzny o imieniu Panehsy. Archeolodzy twierdzą, że był to nadzorca lub strażnik świątyni Amona w Karnaku. Amon był jednym z najważniejszych bogów Egiptu.
REKLAMA

– Był to niezwykle bogaty grobowiec. We wnętrzu znajdowały się wyjątkowe reliefy, a także malowidła, które zdobiły ściany – mówi Lara Weiss, kuratorka egipskiej i nubijskiej wystawy z Narodowego Muzeum Starożytności w Lejdzie.
Odkryto 13 drewnianych sarkofagów stojących jeden na drugim (fot. Ministry of Tourism and Antiquities)
Sakkara: odkryto 13 zapieczętowanych trumien sprzed 2500 lat

Badacze twierdzą również, że inskrypcje wskazują, że mężczyzna pochowany w grobowcu nie miał dzieci. W środku znajdowały się ludzkie szczątki, a także pozostałości po ofiarach, które składali tam ludzie. Wstępne badania wykazały, że grób ten pochodził sprzed ok. 3300 lat, ale kości należały do kogoś, kto żył znacznie później. Naukowcy mają nadzieję, że przyszłe badania wyjaśnią ich pochodzenie.
W grobowcach znajdowały się reliefy i inne dzieła sztuki

Kolejny grobowiec, który odkryli archeolodzy, należał do człowieka o imieniu „Yuyu”. Według informacji uzyskanych przez badaczy, była to osoba odpowiedzialna za wygląd królewskiego skarbca. Naukowcy przekazali, że jego kaplica była mniejsza, niż grobowiec Panehsy. Jednak również zawierała artefakty i dzieła sztuki, które dostarczają informacji o nieznanych wcześniej postaciach z historii starożytnego Egiptu.