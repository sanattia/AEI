
Dziecko uzależniło się od hazardu. Wydawca gry oskarżony

Firma Take-Two Interactive została pozwana. Wydawca jest oskarżony o propagowanie hazardu w grach.

Dziecko uzależniło się od hazardu. Wydawca gry oskarżony

Słowo „hazard” dla większości społeczeństwa z pewnością kojarzy się negatywnie, choć nie brakuje również osób, które go propagują i mają z tego całkiem spory zysk. Dawniej gry hazardowe odbywały się głównie w kasynach, jednak w dzisiejszych czasach nie ma przeszkód przed tym, aby zagrać z kimś na pieniądze za pośrednictwem internetu. Gry hazardowe odbywają się także w grach komputerowych i to właśnie z tego powodu wydawca Take-Two Interactive został pozwany do sądu. Firma została oskarżona o prowadzenie „nieuczciwej, wprowadzającej w błąd konsumentów, niezgodnej z prawem działalności polegającej na wprowadzaniu do gier hazardowych funkcji”. W tym przypadku chodzi o tak zwane lootboxy. Okazuje się, że pewien młody gracz miał uzależnić się od hazardu ze względu na mechaniki obecne w grze NBA 2K22, której wydawcą jest właśnie Take-Two Interactive. Prawnicy rodziny poszkodowanego gracza żądają od firmy olbrzymiego zadośćuczynienia.
Take-Two Interactive pozwane w USA

Zdaniem rodziny, która pozwała wydawcę Take-Two Interactive, ich syn wpadł w sidła hazardu z powodu lootboxów, które występują w grze sportowej NBA 2K22. Rodzina pozwała więc firmę i żąda od niej olbrzymiego odszkodowania w wysokości 5 milionów dolarów. Oskarżyciele twierdzą, że z powodu wspomnianej gry, ich syn popadł w uzależnienie, co odbiło się negatywnie na jego zdrowiu psychicznym oraz spowodowało straty finansowe. Na chwilę obecną firma Take-Two Interactive powstrzymała się od wszelkich komentarzy, jednak niemal na pewno zrobi wszystko, aby takiego zadośćuczynienia nie wypłacać. Niewykluczone również, że po nagłośnieniu tej sprawy do sądu będą wpływać kolejne pozwy od innych osób, które czują się poszkodowane.
Problem hazardu w grach komputerowych

Podejście do hazardu w grze komputerowej jest uzależnione od tego, w jakim kraju dostępny jest konkretny tytuł, ponieważ w różnych krajach kwestia prawna dotycząca gier hazardowych może się różnić. Swego czasu w polskim internecie było głośno o pewnym dodatku do Grand Theft Auto: Online, który wprowadził możliwość gry w kasynie. Co prawda gry wykorzystywały wirtualną walutę, jednak gracze mogli ją zakupić już za prawdziwe pieniądze. Ze względu na regulacje prawne, jakie mają miejsce w naszym kraju, kasyno było co prawda dostępne, ale nie było możliwości zagrania o pieniądze. Gracze wytykali wówczas hipokryzję, ponieważ co prawda hazard został zabroniony, jednak w Grand Theft Auto: Online rozgrywka opiera się głównie na kradzieżach i walce z wykorzystaniem ostrej amunicji.
