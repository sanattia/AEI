Lootboxy- Czy to już hazard?

Coraz częściej można usłyszeć głosy porównujące lootboxy do hazardu, który szczególnie duży wpływ wywiera na najmłodszych użytkowników gier komputerowych.

Czy w popularnych „skrzynkach” można dopatrywać się znamion hazardu? Co ważniejsze czy możemy spodziewać się konieczności wprowadzenia na rynku lootboxów regulacji spełniających wymogi ustawy o grach hazardowych?
Czym są lootboxy?

Lootboxy to często występująca w grach konstrukcja polegająca na otwieraniu wirtualnych „ładunków” zawierających losowe wirtualne przedmioty. Najczęściej przybierają formę tak zwanych skrzynek, możemy się z nimi spotkać w takich grach jak choćby Counter Strike Global Offensive czy Fifa Ultimate Team( tutaj przybierają postać paczek z kartami).

Otwarciu skrzynki z reguły towarzyszy opłata, w formie waluty danej gry bądź bardzo często oficjalnej waluty FIAT. Po otwarciu uzyskać możemy wirtualne przedmioty wartościowe w kontekście użyteczności w grze bądź też na rynku wtórnym. Przedmioty przyjmują najczęściej postać: broni, „skórek”(estetyczne ozdobniki wyposażenia), unikalnych postaci czy choćby kart z piłkarzami.

Dla producentów gier lootboxy stanowią często znaczącą część dochodu towarzyszącą sprzedaży gier.

Dla graczy natomiast skrzynki mają dwa różne oblicza, które są zależne od ich charakteru:

    stanowią przyjemne urozmaicenie dzięki, któremu gracz może uzyskać unikalne dla gry elementy
    stanowią uciążliwy element mający na celu wymuszenie na graczu dodatkowych płatności

Lootboxy cieszą się największym zainteresowaniem wśród młodzieży i dzieci, ale także i wśród dorosłych graczy. Bardzo często w środowisku można spotkać się z określeniem iż popularne skrzynki to nic innego jak swego rodzaju kasyno dla dzieci.
Czy lootboxy stanowią zatem grę hazardową?

W ustawie  z dnia 19 listopada 2009 roku mamy do czynienia z katalogiem zamkniętym gier hazardowych, wśród wymienionych tam aktywności lootboxy bezpośrednio nie figurują.

Czy zatem sprawa jest zamknięta i nie ma powodów by myśleć o lootboxach jako grach hazardowych?- przyjrzyjmy się im bliżej.

Zawartość danej skrzynki jest losowa bądź ma określoną pulę możliwych do otrzymania przedmiotów, które przyznawane są w sposób losowy. Co więcej otrzymywane ze skrzynek nagrody mają zastosowanie wyłącznie w wirtualnym świecie. Co według przedstawicieli branży nie uprawnia do mówienia o nich jako o wygranej, a same przedmioty nie mają ściśle określonej wartości rynkowej.

Niestety te założenia w prosty sposób weryfikuje rynek, na którym handel wszelkiego rodzaju skórkami, czy innymi przedmiotami ze skrzynek kwitnie.
Jak loot boxy są postrzegane na świecie?

Pierwsze kroki przeciwko loot boxom podjęły kraje takie jak Holandia czy też Belgia.

W 2018 roku belgijska komisja do spraw gier uznała loot boxy za hazard co w późniejszym czasie skutkowało usunięciem możliwości zakupu popularnych skrzynek  w belgijskich wersjach gier komputerowych.

Doszło nawet do tego, że wszczęto postępowanie karne wobec Electronic Arts- jednej z największych spółek zajmujących się grami.

Skrzynki wzbudziły także zainteresowanie organów finansowych w państwach takich jak Wielka Brytania czy Szwecja.

We wrześniu 2018 przedstawiciele 15 organów odpowiedzialnych za gry hazardowe, zrzeszonych w ramach GREF (Gaming Regulators European Forum), wydało deklarację, w której zobowiązali się działać w celu zapobiegania zagrożeniom związanym z hazardem. Jednym z podpisanych pod ową deklaracją jest co ciekawe polskie Ministerstwo Finansów.

W ramach ciekawostki: na stronie brytyjskiego National Health Service możemy przeczytać apel dyrektor do spraw zdrowia psychicznego do firm powiązanych ze skrzynkami, w którym oskarża ona działalność lootboxów jako wpływającą na uzależnienie od hazardu wśród dzieci.

Jak widać po powyższych stanowiskach w niedalekiej przyszłości możemy spodziewać się działań mających na celu precyzyjne uregulowanie skrzynek bądź nawet  ekstremalnych przypadkach ich delegalizację.