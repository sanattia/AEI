Lootboxy a hazard: kolejne badania wykrywają związek między nagrodami w grach a uzależnieniami

Nie od dziś kontrowersje wzbudzają lootboxy, a ich kwestia w grach komputerowych była wielokrotnie już poruszana przez różnego rodzaju komisje do spraw hazardu - przede wszystkim w Wielkiej Brytanii, gdzie na ich temat wypowiadali się już między innymi członkowie parlamentu i rzeczniczka praw dziecka.
 

Teraz z kolei GambleAware, fundacja zajmująca się walką z uzależnieniami od hazardu, zleciła przygotowanie raportu, w którym przedstawiono wyniki badań dotyczących tego, jaki związek lootboxy mają z uzależnieniem. Jak wynika z udostępnionych w nim informacji i zestawień, podczas badań znaleziono wiele dowodów na powiązania między zamiłowaniem do gier, w których dostępne jest kupowanie lootboxów, a wzrostem problemów z hazardem.

Jak się okazuje, nawet jeśli tylko około 5 % graczy kupuje skrzyki z łupami, to są oni w stanie w ten sposób wygenerować około 50 % zysku dla danej produkcji. Wymieniono również hipotezy dotyczące tego, w jaki sposób można zaradzić postępującemu zaangażowaniu się graczy w hazard - najważniejszymi z nich są oczywiście jasny sposób oznaczenia tytułów zawierających lootboxy a także ujawnienie prawdopodobieństwa na zdobycie dokładnie takiej nagrody, na jakiej zależy użytkownikom.

Pełny raport, za którego powstanie odpowiadają naukowcy z University of Plymouth oraz University of Wolverhampton możemy znaleźć tutaj.