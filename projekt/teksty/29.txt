Rząd uważa, że loot boxy w grach komputerowych mogą nosić znamiona hazardu
Przez
MK -
10 kwietnia 2018
Facebook
Twitter

Zdaniem polskiego rządu loot boxy w grach wideo mogą być traktowane jako hazard. Z racji, iż wielu korzystających z losowych, płatnych nagród nie ukończyło 18 roku życia, już niebawem mogą zostać wprowadzone nowe przepisy regulujące zakup loot boxów. Czy to rzeczywiście hazard?

Loot box oferują graczom wirtualne nagrody w zamian za wpłacenie opłaty ustalonej przez wydawcę. W naszym kraju niezwykle popularne stały się w ciągu ostatnich lat skrzynki do gry Counter Strike. Dzięki nim gracze za niewielką opłatę mogą stać się posiadaczami przedmiotu o wartości nierzadko przekraczającej nawet kilkaset złotych. Sam system działania loot boxów może być traktowany jako hazard, dlatego właśnie polski rząd postanowił się im przyjrzeć i wprowadzić odpowiednie przepisy je regulujące.
Hazard czy loteria?

Wiele osób uważa, że loot boxy to klasyczna loteria, ponieważ gracz nie może wygrać nagród pieniężnych, a jedynie wirtualne. Robert Łapiński, wydawca magazynu „Pixel” w rozmowie z „Rzeczpospolitą” powiedział, że wprowadzenie przepisów dotyczących skrzynek nie jest potrzebne, ponieważ większość graczy akceptuje model pay to win i powszechnie nie jest on uznawany za nic złego. Dodaje on jednak, że informacja o mikropłatnościach w danym tytule powinna być podana konsumentowi, na przykład na opakowaniu. Marcin Iwiński, współzałożyciel studia CD Projekt Red uważa, że z punktu widzenia gracza polityka wydawców gier komputerowych jest niejasna. Od kilku lat modele przez nich stosowane się mieszają, więc często pojawiają się wątpliwości, za co tak właściwie płacimy.
Sprawie przygląda się Ministerstwo Przedsiębiorczości i Technologii

Redakcja „Rzeczpospolitej” dowiedziała się, że MPiT ma dokładnie przeanalizować system działania skrzynek i po konsultacjach z branżą podjąć decyzję o wprowadzeniu ewentualnych działań regulacyjnych. „Klient kupujący towar w sklepie ma prawo oczekiwać, że towar będzie w 100 proc. pełnoprawnym produktem, z którego będzie mógł w pełni korzystać, a do ukończenia którego nie będzie musiał dokonywać dodatkowych zakupów” podaje w rozmowie z dziennikarzami „Rzeczpospolitej” biuro prasowe ministerstwa.
Loot boxy pod lupą innych rządów

Trzeba zauważyć, że nie tylko władze naszego kraju zainteresowały się kwestią skrzynek coraz chętniej stosowanych przez twórców gier. Kilka miesięcy temu słyszeliśmy, że Wielka Brytania również chce uregulować przepisy dotyczące loot boxów. Szwedzki rząd ma już pracować nad nowym prawem walczącym ze zjawiskiem hazardu w grach wideo, a minister sprawiedliwości Belgi zasugerował, aby zakazać skrzynek na terenie całej Unii Europejskiej. Takie plany mają również władze Stanów Zjednoczonych oraz Australii.