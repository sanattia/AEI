Loot boksy: zapłać, otwórz, uzależnij się

Skrzynki z łupami w grach, czyli loot boksy, formalnie nie są w Polsce hazardem. A jednak mogą spustoszyć nie tylko portfel, ale i psychikę. Uzależniają niczym gry w kasynie, ale ukryte w grach wymykają się nadzorcom. I najmocniej działają na wyobraźnię dzieciaków.

Życie Kuby wyznacza lista zakazów. Nie może wychodzić z domu bez zgody matki. Wychodząc, musi pokazać, co ma w plecaku. Musi powiedzieć, gdzie i z kim się spotyka. Nie może od nikogo pożyczać rzeczy ani pieniędzy. Nie może wydawać dużych sum bez konsultacji. Nie może oglądać niektórych youtuberów. Nie może grać w gry dłużej niż godzinę dziennie. Nie może grać w gry ze skrzynkami.

Te zasady wprowadzili jego rodzice, a egzekwuje matka – Agnieszka, bo para jest po rozwodzie i mieszka osobno.

– Nigdy nie pomyślałabym, że będę jako matka musiała być taka wymagająca i surowa. Że będę robić za złego policjanta. Wierzę, że to tylko na jakiś czas. Aż będzie lepiej i mu to minie – mówi kobieta.

To – czyli uzależnienie. Kuba ma 15 lat i jest uzależniony od tzw. loot boksów, czyli skrzynek w internetowych grach komputerowych.
Kury znoszące skrzynki

Czym są loot boksy?

W prostym tłumaczeniu skrzynkami z łupem. To wirtualne pudełka, a najczęściej skrzynie z tajemniczą zawartością-niespodzianką. W grach komputerowych zaczęły pojawiać się już w 2010 roku. Za ich kolebkę uznawane są kraje azjatyckie, gdzie używana jest nazwa "gacha" nawiązująca do fizycznej formy ruletki z nagrodami. Poza Azją loot boksy powszechniejsze stały się dopiero kilka lat później, kiedy twórcy gier odkryli w nich nowy model zarabiania pieniędzy.

W tradycyjnym modelu wielkich produkcji, takich jak choćby "Wiedźmin 3", jest zwykle tak, że gracz kupuje produkt, czyli grę i może ją przejść na wszystkie możliwe sposoby, nie wydając ani grosza. Owszem, po pewnym czasie pojawiają się do niej rozszerzające dodatki z nowymi misjami, za które trzeba oddzielnie zapłacić, ale są tylko rozszerzeniem pierwotnego produktu. Nie musimy ich kupić, aby zabawa była udana, a rozgrywka skończona.

Najwięksi fani oczywiście kupują wszelkie dodatki, ale też związane z grami, ich światami oraz postaciami akcesoria: ubrania, plakaty, puzzle, kubki czy figurki. Nie wszyscy wiedzą, ale „Ronin – Samotny wilk”, zabawkowa figurka Geralta, głównego bohatera wspomnianego „Wiedźmina”, kosztuje dziś (siedem lat po premierze ostatniej części gry) 1200 złotych.

To wszystko uzupełniało przychody twórców gier, ale prawdziwą żyłę złota stanowią wpływy z zakupów w trakcie gry. Gry gracze za realne pieniądze kupują wirtualną walutę, aby np. zdobyć lepszą broń, ulepszyć swój wygląd, rozwinąć postać czy wbić się na wyższy poziom bez żmudnego nabijania doświadczenia.

To model szczególnie popularny w darmowych grach mobilnych, czyli na smartfony. Gracz nie płaci jak w tradycyjnym modelu na starcie. Za to zaprojektowano je tak, że kiedy poświęcimy im już dużo czasu regularnej gry, to w pewnym momencie nie możemy ruszyć dalej z miejsca bez zapłaty. Oczywiście zdecydowana większość nie płaci i zniechęcona porzuca grę. Ale niektórzy łamią się i to przede wszystkich dla nich projektuje się tego rodzaju gry. I to tak, aby wydali jak najwięcej.

Loot boksy są najbardziej popularną formą tego, jak gracze mogą wydawać pieniądze w trakcie gry. Tyle że skrzynki są jak jajka-niespodzianki. W wielu grach o tym, jaką kryją zawartość, dowiadujemy się dopiero, gdy je otworzymy. To loteria przypominająca kasyno, ale różni ją fakt, że zawsze daje wygraną. Skrzynki nigdy nie są puste. Jednak dobra mające faktyczną wartość trafiają się niezwykle rzadko. W większości znajdujemy coś w środku, ale to przedmioty właściwie żadnej wartości. To jednak pozwala ominąć im ustawę o grach hazardowych.

W osadzonym tweecie widzimy wyniki eksperymentu przeprowadzonego przez jednego z graczy, który otworzył 100 tys. skrzynek. Szanse na trafienie najbardziej wartościowych (żółtych) przedmiotów wynosiły ok. 0,26 proc. Natomiast najbardziej powszechne przedmioty (niebieskie) wylosowywano w około 80 proc. przypadków.
Hazard czy nie hazard?

Według interpretacji Ministerstwa Finansów opublikowanego w "Dzienniku Gazecie Prawnej" w 2019 roku loot boksów nie można traktować jako gry hazardowej, bo sam element losowości nie wystarczy, aby można było mówić o hazardzie. To stanowisko zamknęło wówczas usta krytykom mówiącym, że należy zmienić obowiązujące prawo. Zapytaliśmy resort finansów, czy mimo upływu lat nie zmienił zdania, ale nie dostaliśmy żadnej odpowiedzi mimo upływu ponad miesiąca.

I choć Ministerstwo Finansów milczy, to badacze zjawiska biją na alarm. Nie mają wątpliwości, że loot boksy wypełniają znamiona hazardu i mają te same, co w tradycyjnych maszynach do gier (np. jednorękim bandycie) mechanizmy prowadzące do uzależnienia.

Takie wnioski płyną z analizy naukowców z Katolickiego Uniwersytetu Lubelskiego. W artykule "Psychologiczno-prawne aspekty korzystania z lootboxów" jego autorki – dr Bernadeta Lelonek-Kuleta i profesor Iwona Niewiadomska – swoje wnioski podsumowały stwierdzeniem, że "korzystanie z loot boksów stanowi rodzaj gry hazardowej". A przemawia za tym spełnienie trzech kluczowych przesłanek.

Po pierwsze, aby brać udział w aktywności noszącej znamiona hazardu, konieczny jest wkład pieniężny. Skrzynki mogą kupowane są za realne pieniądze lub ich zawartość za takie jest sprzedawana. Po drugie, wynik aktywności hazardowej zależy od przypadku. Mechanika loot boksów oparta jest na algorytmie losowym. Po trzecie, charakter wygranej – nagrodą mogą być pieniądze lub przedmioty o wartości pieniężnej. Zawartość loot boksxów może być spieniężona poprzez wprowadzenie wirtualnych przedmiotów do obrotu. Istnieją już nawet platformy, za pośrednictwem których dokonuje się wymiany wylosowanych wirtualnych dóbr na realne pieniądze. Owszem, nie w każdym przypadku jest to możliwe, ale wtedy gracze handlują całymi kontami z przypisanymi do nich przedmiotami. Na serwisach aukcyjnych i forach graczy nie brakuje takich ogłoszeń. 
