
Grom komputerowym brakuje licznych regulacji prawnych

Platformy handlowe dla graczy, mikropłatności czy lootboxy stają się kluczowymi filarami dla rozwoju segmentu gier mobilnych i komputerowych. Tymczasem wciąż brakuje konkretnych rozwiązań prawnych, bezpośrednio odnoszących się do zagrożeń związanych z handlem własnością wirtualną oraz ochroną nieletnich.

Grom komputerowym brakuje licznych regulacji prawnych

Foto: Adobe Stock

Jakub Szkutnik
Gra komputerowa w świetle prawa

Tworzenie gier komputerowych, a szerzej również innych gier wideo, takich jak gry konsolowe, przeglądarkowe czy mobilne wymaga szeregu umiejętności kreatywnych, co powoduje, że do ich powstania przyczynia się najczęściej zespół ludzi. W związku z tym, zastanawiając się nad tym, czym jest gra komputerowa z punktu widzenia prawa, a zwłaszcza prawa autorskiego, trzeba zauważyć, że na grę składa się wiele takich elementów, jak: kod źródłowy, kod wynikowy, grafika, animacje, fabuła, dźwięk i muzyka, scenariusz (w tym np. dialogi czy misje do wykonania w trakcie gry) oraz nazwa lub logotyp gry, które mogą być chronione jako znaki towarowe. Każdy z tych elementów może (choć nie musi) stanowić osobny utwór prawnoautorski, a wszystkie elementy w całości tworzą złożony, całościowy utwór, który może być uznany za utwór mieszany. Z punktu widzenia prawa autorskiego gra komputerowa jest chroniona w całości jako jeden utwór, ale również jej poszczególne elementy, o których mowa wyżej, stanowić mogą osobne utwory podlegające osobnej ochronie.
Reklama

Z kolei na podstawie ustawy o prawach konsumenta gra wideo, niezależnie od tego czy jest nabywana przez konsumenta na nośniku, czy też nabywany jest jedynie zdalny dostęp do niej, jest „treścią cyfrową” czyli „danymi wytwarzanymi i dostarczanymi w postaci cyfrowej”. Tę definicję doprecyzowuje tzw. dyrektywa o prawach konsumenta (dyrektywa Parlamentu Europejskiego i Rady 2011/83/UE) w motywie 19 określająca, że:

„Treści cyfrowe oznaczają dane wytwarzane i dostarczane w formie cyfrowej, takie jak: programy komputerowe, aplikacje, gry, muzyka, nagrania wizualne lub teksty, bez względu na to, czy dostęp do nich osiąga się poprzez pobieranie czy poprzez odbiór danych przesyłanych strumieniowo, na trwałym nośniku czy przy użyciu jakichkolwiek innych środków”.

Konsekwencją są liczne uprawnienia przysługujące konsumentowi w związku z nabyciem gry, a także obowiązki sprzedawcy gry, przy czym warto zwrócić uwagę, że uprawnienia te i obowiązki zostaną w niedalekiej przyszłości zmienione w związku z koniecznością implementacji do polskich przepisów dwóch unijnych dyrektyw: 2019/770 w sprawie niektórych aspektów umów o dostarczanie treści cyfrowych i usług cyfrowych oraz 2019/771 w sprawie niektórych aspektów umów sprzedaży towarów.
Zakup gry czy licencji?

Kupując grę, gracz kupuje nie tyle przedmiot w rozumieniu prawa cywilnego, ale licencję do jej używania. Nieco inaczej będą się kształtowały jego prawa i obowiązki w przypadku kupienia gry na nośniku (w tradycyjnej wersji pudełkowej), a inaczej w przypadku nabywania prawa do dostępu do gry. Warianty licencji także mogą być różne, od umożliwiających korzystanie gry w modelu single player, po różnego rodzaju możliwości dostępu do trybu multiplayer, w ramach dostępu do systemów przeznaczonych dla konkretnych gier (co obecnie jest już rozwiązaniem raczej archaicznym), systemów oferowanych przez producentów gier (np. Battle.net, czyli platforma firmy Blizzard Entertainment) czy systemów oferowanych przez producentów konsol (np. Nintendo Switch Online).

Możliwości, którymi dysponuje konsument chcący odstąpić od umowy sprzedaży gry wideo, zależne są od tego, czy gra została kupiona w tradycyjnej pudełkowej wersji czy też online. W przypadku gry pudełkowej prawo odstąpienia od umowy zawartej poza lokalem przedsiębiorstwa lub na odległość nie przysługuje konsumentowi w odniesieniu do umowy, w której przedmiotem są nagrania dźwiękowe lub wizualne albo programy komputerowe dostarczane w zapieczętowanym opakowaniu, jeżeli opakowanie zostało otwarte po dostarczeniu. W konsekwencji, odstąpienie i zwrot gry będą możliwe tylko wtedy, jeśli gra po zakupie nie została rozpakowana.

Jeszcze bardziej ograniczone są możliwości konsumenta w przypadku gier kupionych online i niezapisanych na nośniku. W tym przypadku ustawa o prawach konsumenta ogranicza prawo do odstąpienia od umowy zawartej przez internet w ten sposób, że prawo do odstąpienia nie przysługuje w przypadku umów o dostarczanie treści cyfrowych, które nie są zapisane na nośniku materialnym, jeżeli spełnianie świadczenia rozpoczęło się za wyraźną zgodą konsumenta przed upływem terminu do odstąpienia od umowy i po poinformowaniu go przez przedsiębiorcę o utracie prawa odstąpienia od umowy. Oznacza to w praktyce, że odstąpienie od umowy będzie możliwe w ciągu 14 dni od jej zawarcia tylko, jeżeli w tym terminie nie pobraliśmy gry. Pobranie gry zamyka możliwość zwrotu. Oczywiście przedsiębiorca ma prawo zastosować dodatkowe opcje zwrotu, jak np. „Gwarancja zadowolenia z gry” na platformie Electronics Arts Inc. – Origin. Dzięki tej funkcjonalności konsument użytkownik platformy ma prawo uzyskać zwrot pełnej zapłaconej kwoty w ciągu 24 godzin od pierwszego uruchomienia gry.

Co możemy natomiast zrobić, jeśli gra a nie spełnia naszych oczekiwań, a sprzedawca nie przewiduje żadnych „gwarancji zadowolenia”? Oczywiście samo rozczarowanie grą nie może być podstawą żadnych roszczeń, natomiast warto się zastanowić, jakie konsekwencje mogą mieć bugi, które w ewidentny sposób utrudniają grę lub znacznie zmniejszają przyjemność z grania. Sytuacje takie zdarzały się wielokrotnie, często w przypadku gier bardzo oczekiwanych, lecz przedwcześnie udostępnionych użytkownikom, takich jak np. „Cyberpunk 2077”.

Skoro gra nie jest fizycznym przedmiotem, ale utworem w rozumieniu ustawy o prawie autorskim i prawach pokrewnych, użytkownik kupujący grę w praktyce nie zawiera umowy sprzedaży, lecz umowę licencyjną. Niestety, zgodnie z aktualnymi przepisami, roszczenie wobec twórcy o naprawę usterek utworu ogranicza się tylko do przypadków, kiedy utwór został wykonywany na indywidualne zamówienie. W przypadku utworów niezamawianych indywidualnie taka możliwość nie istnieje. Pozostaje więc liczyć na to, że troska producenta o reputację (lub nacisk dystrybutorów jak w przypadku „Cyberpunka 2077”, który został czasowo usunięty z PlayStation Store) doprowadzi do usunięcia usterek. 