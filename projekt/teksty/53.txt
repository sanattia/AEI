Bungie pracuje nad obiecującym tytułem, który jak na razie znajduje się we wczesnej fazie produkcji. Ten fakt nie zniechęcił jednak Toma Hendersona, który na łamach Insider Gaming podzielił się wieloma konkretami na temat założeń gry. Deweloperzy rozwijają interesującą koncepcję.

Lata temu Bungie zaoferowało Marathon – choć najnowszy tytuł dzieli nazwę z wcześniej rozwijaną serią, tym razem zespół skupia się wyłącznie na rozgrywce PVP i nie zamierza opracować kampanii.

Najnowsza gra twórców Destiny to trzecioosobowy extraction shooter, który kilkoma założeniami może nam przypomnieć o Escape From Tarkov – śmiałkowie przystąpią do rozgrywki solo lub w dwuosobowych zespołach i zmierzą się z innymi drużynami.

Jednym z najważniejszych systemów w Marathonie jest tlen, który jest wykorzystywany niczym licznik czasu. Po utracie dostępu do powietrza, stopniowo zmniejszy się poziom zdrowia postaci, w rezultacie należy wykonać misję przed utratą czasu/tlenu. Oczywiście studio przyjmuje pewne ułatwienia, dlatego w trakcie rozgrywki znajdziemy zbiorniki z O2, które pozwalają kontynuować zmagania, lub zaopatrzymy się w surowiec przed rozpoczęciem starcia.

    W Marathonie system tlenu wiąże się nieco z systemem obrażeń, a niektóre obrażenia powodują, że gracz cierpi z powodu różnych efektów. Na przykład postrzał w talię może spowodować uszkodzenie dopływu tlenu, co spowoduje jego szybsze wyczerpywanie się. Innym podanym przykładem jest wstrząs mózgu, który powoduje okresowe rozmycie ekranu gracza.

Bungie w pewien sposób bazuje na tlenie, przygotowując umiejętności, ponieważ część perków może zmniejszyć zużycie O2 lub przyspieszyć poruszanie się w wodzie, tym samym wpływając na czas rozgrywki. Zdolności będą odgrywać kluczową rolę, a wśród nich znajdzie się przykładowo możliwość dostrzeżenia konturów wroga w ciemności.

Henderson przyznał, że Marathon ma być „ostateczną grą-jako-usługą” – twórcy dążą do zminimalizowania czasów ładowania, a od przygotowania do gry na serwerze będzie nas dzielić zaledwie kilka sekund („jednocyfrowy loading”).

Mapy będą odznaczać się ogromną regrywalnością, dzięki ogromnej liczbie sekretów ukrytych w lokacjach.