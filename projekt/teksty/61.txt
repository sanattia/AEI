Cały naród miał budować Kopiec Kościuszki. Historia pokazała, że skutki tego były niekoniecznie dobre

Jedna z najbardziej znanych atrakcji Krakowa to Kopiec Kościuszki. Historia powstania tego obiektu jest wyjątkowa. W budowę wielkiego pomnika włączyli się ludzie z okolic. Sama idea polegała na demokratycznej budowie przez sam lud.
W tym artykule:

    Jak zaprojektowano Kopiec Kościuszki?
    Kopiec Kościuszki – historia budowy
    Odwieczny problem kopca – stan techniczny
    Wyjątkowość Kopca Kościuszki

Kraków znany jest z wielu różnych atrakcji, ale to Kopiec Kościuszki jest tym, który dominuje dumnie nad pejzażem miasta. Największy z krakowskich kopców ma 34 m wysokości i 73 m średnicy. Turyści wchodzą na sam szczyt, by podziwiać największą panoramę miasta i okolic. Z wyjątkiem kilku dni w roku, zwiedzanie kopca jest płatne. Bilet normalny kosztuje 24 zł.
Jak zaprojektowano Kopiec Kościuszki?

Po śmierci Tadeusza Kościuszki zdecydowano się uczcić pamięć bohatera narodowego za pomocą reprezentacyjnego pomnika. Senat Rzeczpospolitej Krakowskiej zatwierdził w 1820 r. plany budowy wielkiego kopca. Forma ta miała się odwoływać do pozostałych starych kopców krakowskich i stanowić symboliczny grobowiec przywódcy insurekcji. Wybrano też ten pomysł ze względu na niski koszt przedsięwzięcia.

Najważniejszą jednak ideą, która zadecydowała o wyborze formy kopca, było planowana budowa go rękami całego narodu. Każdy przyjezdny mógł dowolnie dorzucić trochę ziemi. Autorami projektu byli dwaj Feliksowie Radwańscy – syn i ojciec. Starszy z nich był senatorem i cenionym architektem, znanym np. z założenia Plantów Krakowskich. Syn z czasem przejmował upiększanie projektów ojca. Podobnie było z Kopcem Kościuszki.
REKLAMA
Kopiec Kościuszki – historia budowy

Inauguracja sypania kopca 16 października 1820 r. była majestatycznym wydarzeniem. Postawiono wtedy maszt z pnia jodły o wysokości 30 m. Sypanie rozpoczęła społeczność miasta. W ceremonii brali udział senatorowie, duchowieństwo, a także Niemcy i Żydzi. Obecność była niemalże obowiązkowa nawet dla przyjezdnych z zagranicy. Symboliczne zaczęcie sypania rozpoczęła nawet włoska śpiewaczka, będąca akurat w Krakowie. Wydarzeniu towarzyszyły pokazy iluminacyjne i sztuczne ognie.