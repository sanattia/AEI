Boję się o nowe pokolenie graczy, którzy mogą skończyć jako umysłowi inwalidzi. Wszystko to przez gry symulacyjne dla dzieci.

Zawsze, gdzie pojawia się kontrowersja, tam przeważnie psychologowie i socjolodzy, niczym rycerze na białym koniu, przybywają na ratunek, by oznajmić prawdę zbudowaną na podstawie dziesiątek tysięcy ankiet, wykresów i mądrych słów. Dokładnie tak – od samego początku – rozprawiali się teoretycy-specjaliści z wpływem gier na człowieka. Szukali analogii popełnianych przestępstw wśród dorosłych, agresji występującej u młodzieży wobec kontaktu z grami wideo. Każdy na własną rękę może prześledzić w internecie historyczny spór o to, kto ma większą rację. Niestety można ich „dzieła” traktować co najwyżej jako ciekawostkę, bo zwyczajnie opierają się na „suchych” danych zamiast na logice.

Czy kwestią przypadku jest to, że 13 letni chłopiec z Serbii zabił ośmiu rówieśników z klasy i ochroniarza, 14-latek z Idaho ojca i brata, a w Bangkoku osiemnastolatek zadźgał na śmierć taksówkarza? Niby pojedyncze wydarzenia kompletnie ze sobą nie powiązane, ale wszędzie tam występował wątek inspirowania się grami, m.in. GTA V. Tak, jakby dla dzieci stanowiły wyzwanie lub medium na równi rozrywki i wiedzy. Niemniej powiedziałbym, że to nie gry są tu problemem samym w sobie, a niewykształcony w pełni system postrzegania świata rzeczywistego i wirtualnego u dzieci. I uważam, że ograniczenia wiekowe PEGI nie całkiem rozwiązują ten konflikt.
Złe gry to nie tylko te, gdzie leje się krew

Z reguły bierzemy pod uwagę tytuły z przedziału PEGI 13+, 16 i 18 jako te najbardziej niebezpieczne. Są swoistym judaszem na przemoc, uprzedmiatawianie ludzi, zażywanie narkotyków i płynów, wulgaryzmy. To one pokazują ciemną stronę życia i chyba wszyscy jesteśmy zgodni z tym, że obcowanie z nią zbyt wcześnie wcale nie uodparnia, a czyni z człowieka poligon, na którym testuje się asertywność i funkcje poznawcze. Nie umniejszam wpływu środowiska w jakim dziecko dorasta, mimo to gry (rozumiane jako bodźce zewnętrzne) ujawniają zachowania, które widziane w dużym wymiarze czasu mogą stać się wzorami do wprowadzania w życie. Im bardziej gry odwołują się zatem do rzeczy i zjawisk z rzeczywistości, tym mocniejsze są bodźce i kształtowanie wrażliwości, czy ogólnie mówiąc umysłu.

Dlatego przestrzegam, strzelanki i gry brutalne, to tylko część mapy gier mogących zaszkodzić rozwojowi psychiki u dzieci. Pierwsza batalia i zarazem punkt krytyczny zaczyna się w wieku 3-7 lat, gdzie dzieciom w tym czasie proponowanych jest wiele gier, z którymi nie powinny mieć styczności. Na miejscu rodziców dwa razy zastanowiłbym się nad zakupem jakiejkolwiek gry dla malucha, a 4 razy, gdyby to była niewinna gra symulacyjna. Ten specyficzny gatunek często posiada PEGI 3 lub 7, zdefiniowane w literze prawa jako niegroźne dla dzieci. Twórcy chwalą ich cechy edukacyjne i rozwojowe, acz ignorując przy tym biologię rozwoju człowieka.

    Homofobia, LGBT+, seksizm, rasizm – twórcy gier piętnują czy edukują?

Faza wczesnego dojrzewania to moment, gdzie dzieci chłoną informację z największą możliwą mocą. Nomen omen, zużywają dwukrotnie więcej energii dla mózgu niż dorośli, by rozwijać motorykę, odbierać bodźce i przyswajać wiedzę o podstawach zachowania czy też prostych schematach akcji-reakcji. Uczą się rzeczywistości namacalnej, jedynej i prawdziwej, co w kontekście gier symulacyjnych jest pokazane na opak, bo sposób wykonywania czynności jest zupełnie inny.
Gry symulacyjne osłabią cierpliwość do rzeczywistości

Najlepiej omówić to na przykładzie House Flippera – przypomnę, że ma klasyfikację PEGI 3. Aktywizuje gracza do prowadzenia remontów, naprawiania, sprzątania. Niektóre z działań odzwierciedlają czynności, które w domowych warunkach będą w przyszłości wykonywane przez dzieci. Pierwszy problem tej gry – względem malucha – polega na tym, że pokazuje proces czynności poprzez naciskanie myszy. Przedstawia coś angażującego ruch i prostego z naszego życia kosztem zaniedbania rozwoju motoryki i nauki prawidłowych etapów działania. Wycieranie kurzu, malowanie ścian, ustawianie krzeseł, wyrzucanie śmieci i etc. sprowadza do kliku, czegoś błyskawicznego. Zabawa zabawą, jednak jakie przesłanie niesie za sobą grą? Że nawet najtrudniejsze i niezbyt ciekawe obowiązki wykonuje się łatwo i szybko? To jest droga szybka, ale do frustracji i niechęci, gdy rodzice zaczną nakładać na swoją pociechę obowiązek posprzątania pokoju