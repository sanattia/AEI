Naukowcy zrekonstruowali głowę potwora, który terroryzował Ziemię na długo przed dinozaurami
09.05.2023
Magdalena Salik
Udostępnij:

Jak wyglądało monstrum, które czaiło się w płytkich wodach 330 milionów lat temu? Naukowcy odtworzyli wygląd drapieżnika, składając cyfrowo kości jego czaszki.
W tym artykule:

    Potwór z wczesnego karbonu
    Wielkie zęby i masywne szczęki
    Tajemnicze zmysły potwora z karbonu

To stworzenie żyło na Ziemi kilkadziesiąt milionów lat przed tym, jak pojawiły się na niej dinozaury. Było ogromne. Miało od dwóch do trzech metrów długości. Jego łacińską nazwę – Crassigyrinus scoticus – tłumaczy się jako „gruba kijanka”.

Wykorzystując tomografię komputerową i wizualizacje 3D, naukowcy odtworzyli wygląd głowy tego prehistorycznego zwierzęcia. Udało im się również dowiedzieć więcej o jego trybie życia. Nowe badania wskazują, że Crassigyrinus scoticus był groźnym drapieżnikiem, atakującym swoje ofiary z ukrycia. Przypominał dzisiejsze krokodyle.
Potwór z wczesnego karbonu

C. scoticus to czworonóg spokrewniony z pierwszymi zwierzętami, które wyszły na ląd. Pierwsze czworonogi pojawiły się na Ziemi ok. 400 mln lat temu. Wyewoluowały z ryb żyjących w płytkich przybrzeżnych wodach. W przeciwieństwie do nich C. scoticus był stworzeniem wodnym. Jego przodkowie mogli więc albo w ogóle nie wyjść z wody, albo do niej wrócić, ponownie przystosowując się do życia na mokradłach.
REKLAMA

Przednie kończyny tego zwierzęcia niemal zanikły. Zostały mu tylko krótkie, tylne odnóża. Żył na bagnach, które kiedyś rozpościerały się na terenach dzisiejszej Szkocji i Ameryki Północnej. Przez miliony lat w ich miejscu utworzyły się pokłady węgla.

Skamieniałości Crassigyrinus scoticus znane są naukowcom od dekady. Jednak znalezione kości przepisane kilku przedstawicielom tego gatunku nie zachowały się w dobrym stanie. Na ich podstawie badacze dotychczas jedynie spekulowali, jak to zwierzę mogło wyglądać. Przedstawiano je jako kijankę albo bardzo długiego węgorza.
Wielkie zęby i masywne szczęki

Naukowcy zrekonstruowali głowę potwora, który terroryzował Ziemię na długo przed dinozaurami / fot. Bob Nicholls 2018
REKLAMA

Nowej rekonstrukcji głowy „kijanki” podjęli się naukowcy z Kolegium Uniwersyteckiego w Londynie (UCL). Wykorzystali do tego skany fragmentów czaszki czterech przedstawicieli gatunku. Po złożeniu ich cyfrowych odpowiedników – niczym puzzli 3D – okazało się, że C. scoticus był groźnym drapieżnikiem. Miał duże zęby i silne szczęki.