Niemcy wprowadzają tani bilet miesięczny na podróże po całym kraju. W tym roku już nie za 9 euro
08.05.2023
Mateusz Łysiak
Udostępnij:

Niemcy ponownie wprowadzają promocyjny bilet miesięczny. W ubiegłym roku to był prawdziwy turystyczny hit. Czy nowa cena zachęci podróżnych?
W tym artykule:

    Bilet miesięczny za 49 euro
    Co warto wiedzieć o Deutschland-Ticket?
    Wakacje w Niemczech

Planując tegoroczne wakacje, warto wziąć pod uwagę Niemcy. Nasi zachodni sąsiedzi ponownie wprowadzają bilet miesięczny w promocyjnej cenie. Z Deutschland-Ticket można podróżować tramwajami, metrem, autobusami oraz kolejkami podmiejskimi i pociągami regionalnymi. Na pociągi dalekobieżne trzeba będzie kupić osobne bilety.
Bilet miesięczny za 49 euro

Bilet miesięczny za 49 euro ma zachęcić Niemców i turystów do przemieszczania się transportem zbiorowym. To też odpowiedź na rosnącą inflację oraz gwałtowne wzrosty cen gazu i energii. W ubiegłym roku podobny bilet kosztował znacznie mniej, bo 9 euro. Obowiązywał jednak tylko w miesiącach wakacyjnych, od czerwca do sierpnia. Tym razem Deutschland-Ticket ma być honorowany przez przynajmniej 2 lata.

Jest drożej niż rok temu, ale porównując wydatki Niemców na komunikację miejską, kupno biletu miesięcznego i tak się opłaca. Przykładowo, bilet dobowy w Berlinie to koszt 8,80 euro. Za pojedynczy przejazd w Monachium płaci się z kolei 3,5 euro. Władze Niemiec porównują wydatek 49 euro miesięcznie do espresso kupowanego co rano w drodze do pracy.
REKLAMA

W tym roku Niemcy stawiają na tani transport / fot. Theresa Klein/EyeEm/Getty Images
Co warto wiedzieć o Deutschland-Ticket?

Nowy bilet miesięczny nie jest ofertą limitowaną. Obowiązuje na terenie całego kraju i każdy może go kupić na stronie internetowej Deutsche Bahn. Zainteresowanie jest ogromne. W pierwszych dniach internauci sparaliżowali serwery.

W ubiegłym roku chętnych na bilety za 9 euro było tak dużo, że koleje nie były w stanie obsłużyć wszystkich podróżnych. W rozmowie z „Bloombergiem” rzeczniczka Deutsche Bahn mówiła, że przewoźnik nie spodziewa się podobnego scenariusza w tym roku. Między innymi z powodu wyższej ceny.