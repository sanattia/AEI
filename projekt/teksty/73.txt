Na wisiorku odkryto DNA kobiety sprzed 25 tys. lat. Badania ujawniły szczegóły jej życia
04.05.2023
Jakub Rybski
Udostępnij:

Naukowcom po raz pierwszy w historii udało się odzyskać DNA człowieka z prehistorycznego artefaktu. Na paleolitycznym wisiorku znajdował się materiał genetyczny kobiety, która żyła w syberyjskiej jaskini ok. 25 tys. lat temu. Badanie DNA rzuciło światło na to, jak wyglądało jej życie.
W tym artykule:

    Naukowcy po raz pierwszy wyodrębnili DNA z prehistorycznego artefaktu
    Nowa metoda zrewolucjonizuje badania archeologiczne?
    Innowacyjna technik ma jednak ograniczenia

W 2019 roku archeolodzy przeprowadzili wykopaliska w Denisowej Jaskini w Ałtaju na Syberii. Odnaleźli wówczas niewielki wisiorek wykonany z zęba jelenia kanadyjskiego (Cervus canadensis). Badacze chcieli sprawdzić, czy artefakt zawiera ślady pradawnego DNA. Problem polegał na tym, że metody odzyskiwania materiału genetycznego z prehistorycznych przedmiotów mogą uszkadzać ich strukturę.

Właśnie dlatego naukowcy z Instytutu Antropologii Ewolucyjnej im. Maxa Plancka opracowali innowacyjną, nieinwazyjną technikę ekstrakcji DNA od kości. Rezultaty badań opublikowano w najnowszym numerze czasopisma naukowego „Nature”.
Naukowcy po raz pierwszy wyodrębnili DNA z prehistorycznego artefaktu

W artykule naukowcy podkreślają, że jest to pierwszy w historii przypadek wyodrębnienia DNA z prehistorycznego artefaktu z epoki kamienia. Autorzy odkryli, że naszyjnik nosiła kobieta z gatunku Homo sapiens, która żyła ok. 20–25 tys. lat temu. Badanie wykazało, że należała do grupy ludzi z północnej Eurazji. Tego samego, który ok. 12–14 tys. lat temu przedostali się do Ameryki Północnej przez Cieśninę Beringa. W tych czasach dzisiejsza Syberia była połączona z terenami północnej Kanady i Alaski pasem lądu Beringia.
REKLAMA

Nowa technika wydobycia DNA polegała na usunięciu wszelkich pozostałości osadów, które znajdowały się na wisiorku. Następnie badacze zanurzali przedmiot w specjalnej substancji zawierającej fosforan sodu, która uwalniała materiał genetyczny i oddzielała go od artefaktu. Substancja była stopniowo podgrzewana. Uczeni odzyskali w ten sposób DNA zarówno jelenia, jak i kobiety, która zostawiła na naszyjniku mikrocząsteczki pochodzące z naskórka, potu lub krwi.