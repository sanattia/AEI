Na pustyni w Jordanie znaleziono trzy rzymskie obozy. To była tajna misja
04.05.2023
Mateusz Łysiak
Udostępnij:

Archeolodzy wiele razy trafiali już na rzymskie obozy w Europie. Tego typu odkrycia są jednak rzadkością na Bliskim Wschodzie. Co robiły tam rzymskie wojska w II w.?
W tym artykule:

    Tajemnice jordańskiej pustyni
    Google Earth na pomoc archeologom
    Dlaczego rzymskie obozy stanęły na pustyni?


Odkrycia archeologiczne nie zawsze wiążą się wyłącznie z wykopaliskami. Przez wieki to, co nie było widoczne z ziemi, pozostawało tajemnicą. To dlatego dopiero po rozpowszechnieniu lotów i wynalezieniu zdjęć satelitarnych badacze zaczęli odkrywać nieznane do tej pory miejsca i obiekty. Między innymi ogromne rysunki z Nazca w Peru.

Dzięki takim narzędziom jak Google Earth każdy może odkrywać świat online. I tak, ta podróż często zaczyna się od znalezienia współrzędnych własnego domu. Z wizualizacji naszej planety korzystają nie tylko amatorzy, ale także naukowcy. Dowodzi temu ostatnie odkrycie opisane na łamach czasopisma naukowego „Antiquity”.
Tajemnice jordańskiej pustyni

Za pomocą zdjęć satelitarnych z Google Earth archeolodzy odkryli na pustyni w Jordanie trzy rzymskie obozy. Prawdopodobnie zostały wybudowane w II wieku naszej ery podczas tajnej misji wojskowej. To ważne odkrycie, biorąc pod uwagę fakt, że do tej pory na Bliskim Wschodzie znaleziono tylko kilka rzymskich obozów. Dla porównania w Europie są ich setki.
REKLAMA

Na zdjęciach można dostrzec jedynie zarysy obozów. Do czasów współczesnych nie przetrwały ani budynki, ani mury. Obiekty powstały w trudno dostępnych miejscach na pustyni. Do tej pory nie dotarł tam żaden naukowiec. Ślady opon wskazują jednak, że na miejscu byli jacyś eksploratorzy.