Gwardia Wareska, czyli nieustraszeni wikingowie w służbie Biznancjum. Co wiemy o tej formacji wojskowej?
04.05.2023
Ewelina Zambrzycka-Kościelnicka
Udostępnij:

Aby zaciągnąć się do służby, musieli pokonać niemal cztery tysiące kilometrów dzielące Skandynawię i Konstantynopol. W służbie cesarza spędzali średnio po 20 lat, po czym wracali na północ. Gwardia Wareska, czyli wywodzący się z wikingów wojownicy biegle posługujący się toporami i włóczniami, siali postrach wśród wrogów cesarzy bizantyjskich. Byli tak potężni, że bezpośrednio wpływali na to, kto zasiądzie na tronie Cesarstwa Wschodniego.
W tym artykule:


„Skandynawowie od dawna odwiedzali Konstantynopol, a bogactwo i dziwy tego miasta wywarły na nich ogromne wrażenie. W swoich północnych siedliskach opowiadali o Myklegardzie, tak bowiem nazywali to wielkie miasto, które niegdyś utożsamiali z Asgardem, siedzibą bogów. Już w 930 roku Skandynawowie służyli w armii carskiej. Na początku XI wieku znajdowało się ich tam tak wielu, że sformowano regiment skandynawski, słynną gwardię wareską”.
Sir Steven Runciman, „Dzieje wypraw krzyżowych”, tom I
Gwardia Wareska – osobista ochrona cesarza

Był rok 987, gdy potężny cesarz Bizancjum Bazyli II, zawarł specyficzny układ z Włodzimierzem Kijowskim. Ten porywczy i brutalny książę, wywodzący się z wikingów rabujących tereny obecnej Ukrainy, miał użyczyć cesarzowi sześć tysięcy zaprawionych w bojach żołnierzy. W zamian otrzymał za żonę siostrę cesarza, a rządzone przez niego państwo zyskało intratne kontrakty handlowe.
REKLAMA

Strefa okazji i inspiracji:
Wojownicy Włodzimierza byli potrzebni cesarzowi do dwóch rzeczy. Po pierwsze, do walk z Bułgarami. W chwili, gdy do armii Bazylego dołączyli wysłani z Kijowa wojowie, bizantyjskie wojska stały się niepokonane. Rozprawiły się z próbującymi oswobodzić się spod panowania cesarza Bułgarami, a sam Bazyli zyskał przydomek Bułgarobójcy.