Jak wyglądał wiking? Wbrew mitom bardzo dbał o higienę i ubiór

Średniowieczni Skandynawowie zapisali się w historii jako nieulękli wojownicy, którzy bez litości grabili najeżdżane ziemie, pozostawiając po sobie tylko zgliszcza. Mieli cechować się wysokim wzrostem i potężną posturą, a ich oręż budził grozę i przerażenie. Jak w większości, także w tych opowieściach jest sporo prawdy. Należy jednak podkreślić, że historia znacząco wyolbrzymiła kluczowe cechy i atrybuty tego ludu. Jak wyglądał wiking? Poniżej odpowiadamy na to pytanie.
W tym artykule:

Nie tylko masowa kultura, ale także wiele źródeł historycznych przedstawia wikingów jako lud prymitywny i bezlitosny, który był zainteresowany tylko grabieniem, zabijaniem i gwałceniem. To ogromna niesprawiedliwość, którą współcześni historycy starają się wymazać z powszechnej świadomości.

To prawda, wikingowie rzeczywiście byli wytrawnymi wojownikami, którzy nie okazywali litości na polu walki. Niektóre ich działania bez wątpienia można uznać za barbarzyńskie. W tym miejscu warto jednak postawić istotne pytanie: czy tego samego nie można powiedzieć o dowolnym ludzie europejskim z tamtego okresu?
Od kogo pochodzą wikingowie?

Wikingowie to lud północnogermański, który odizolował się w surowych warunkach skandynawskich i stworzył własną kulturę. Z tego względu większość badaczy nie uważa ich za podgrupę ludów germańskich. Częściej są rozpatrywani w kategoriach całkowicie niezależnego narodu.