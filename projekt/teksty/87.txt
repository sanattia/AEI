Przebadano genom bohaterskiego psa. W 1925 roku Balto uratował chore dzieci na Alasce
28.04.2023
Magdalena Salik
Udostępnij:

Prawie sto lat temu osadzie Nome na Alasce groził wybuch epidemii błonicy. Lekarstwo udało się cudem dowieźć psimi zaprzęgami. Bohaterem sztafety stał się syberyjski husky imieniem Balto. Naukowcy właśnie przebadali jego geny, by ustalić, czym różnił się od współczesnych husky.
W tym artykule:

    Gonitwa przez śnieg i mróz, by uratować dzieci
    Bohaterski pies Balto
    Geny psa-zwycięzcy

Jeden z eksponatów w Muzeum Historii Naturalnej w Clevelend to średniej wielkości włochaty pies. Choć jest opisany jako husky syberyjski, na pierwszy rzut oka mocno różni się od współczesnych psów tej rasy. Jest masywnie zbudowany. Ma dość krótkie nogi i bardzo gęste, długie futro. Tak właśnie wyglądały alaskańskie husky sto lat temu.

Wypchane zwierzę w muzeum w Clevelend to Balto – słynny pies, który doczekał się książek i filmów na swój temat. Balto był jednym z bohaterów tzw. Wielkiego Wyścigu Miłosierdzia (ang. Great Race of Mercy) z 1925 roku. Tak naprawdę nie był to wyścig, ale sztafeta psich zaprzęgów. Jej celem było jak najszybsze dowiezienie do miejscowości Nome lekarstwa dla umierających na błonicę dzieci.
Gonitwa przez śnieg i mróz, by uratować dzieci

Nome leży na zachodnim krańcu Alaski. Dziś ma ok. 4 tys. mieszkańców. Sto lat temu, w czasie gorączki złota, miejscowość była pięć razy większa. Zamieszkiwali ją głównie górnicy z rodzinami i rdzenni mieszkańcy Alaski.
REKLAMA

Balto z opiekunem
Balto z opiekunem Gunnarem Kassonem / fot. Cleveland Public Library/Photograph Collection

W grudniu 1924 roku i styczniu 1925 roku do miejscowego szpitala zaczęli zgłaszać się rodzice z chorymi dziećmi. Okazało się, że najmłodszych mieszkańców Nome zaatakowała błonica – śmiertelnie niebezpieczna, bakteryjna choroba zakaźna. Szpital musiał sprowadzić serum. Jednak najbliższym miejscem, gdzie znajdowała się antytoksyna przeciwko błonicy było Anchorage, odległe o 1600 km.

Zima tamtego roku była tak mroźna, że lot samolotem okazał się niemożliwy. Paczkę z lekarstwem wysłano pociągiem do miasteczka Nenana. Pozostałe prawie 1100 km trzeba było pokonać psimi zaprzęgami.