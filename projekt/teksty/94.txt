LOT nie wpuścił na pokład znanej tenisistki. Przewoźnik tłumaczy swoją decyzję

Rosyjska tenisistka Witalija Djaczenko nie została wpuszczona na pokład samolotu PLL LOT, który miał odlecieć do Warszawy z Kairu. Jak swoją decyzję tłumaczy narodowy przewoźnik?
REKLAMA

Witalija Djaczenko to rosyjska tenisistka, sklasyfikowana aktualnie w trzeciej setce światowego rankingu. Najwyżej notowana była na 71. pozycji w listopadzie 2014 roku. Największym osiągnięciem zawodniczki ze Wschodu jest trzecia runda wielkoszlemowego Wimbledonu sprzed pięciu lat. Pokonała po drodze swoją utytułowaną rodaczkę Marię Szarapową i Amerykankę Sofię Kenin, późniejszą mistrzynię Australian Open. 

W ostatnim czasie Rosjanka nie błyszczy formą i uczestniczy głównie w zawodach niższej rangi. W minionym tygodniu 32-latka rywalizowała w Egipcie, gdzie zdołała wygrać zaledwie jeden mecz. Z Kairu miała polecieć do Calvi – to tam od poniedziałku rozgrywany jest turniej Ladies Open de Calvi-Eaux de Zilla.

Choć nazwisko rosyjskiej tenisistki widniało na liście zgłoszeń, Witalija Djaczenko ostatecznie nie powalczy o triumf na Kostaryce. Dlaczego? Pochodząca z Soczi zawodniczka nie została bowiem wpuszczona na pokład samolotu PLL LOT, który miał odlecieć do Warszawy. 
Witalija Djaczenko nie została wpuszczona na pokład samolotu PLL LOT

Witalija Djaczenko poinformowała za pośrednictwem mediów społecznościowych, że musiała spędzić noc na lotnisku w Kairze. Była 71. rakieta świata nie została bowiem wpuszczona na pokład samolotu Polskich Linii Lotniczych LOT, lecącego ze stolicy Egiptu poprzez Warszawę do Nicei. Powodem miał być rosyjski paszport.
REKLAMA

Przypomnijmy, że po tym, jak Władimir Putin wypowiedział wojnę Ukrainie, obywatele Federacji Rosyjskiej nie mogą wjeżdżać na terytorium Polski przez granicę zewnętrzną w celach gospodarczych, sportowych, turystycznych lub kulturalnych. Ograniczenie obowiązuje także na lotniczych i morskich przejściach granicznych. 

Witalija Djaczenko / Fot. Mike Hewitt/Getty Images

Sama zainteresowana nie kryła oburzenia całą sytuacją. W internetowym poście zaznaczyła, że miała ze sobą listy wspierające od WTA i ITF, a także dokumenty potwierdzające, że jej ojciec urodził się w Ukrainie i pracuje dla ONZ. 

– PLL LOT odmówiły mi lotu na turniej na Korsyce, ponieważ jestem posiadaczką rosyjskiego paszportu. Takie są zasady linii. Miałam wszystkie listy poparcia od WTA, ITF, ale w dzisiejszym świecie niczego to nie zmienia – żaliła się Djaczenko. 
REKLAMA

W dalszej części wpisu czytamy: – Skontaktowałam się z moim ojcem, który urodził się na Ukrainie, a obecnie pracuje w ONZ, by wyjaśnić tę sytuację. Rodziny osób z paszportem dyplomatycznym mogły zawsze latać po świecie. Niestety, teraz wszystko się zmieniło. Odmówiono mi wstępu na pokład tylko ze względu na to, gdzie się urodziłam. 