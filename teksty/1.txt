Związek między graniem w gry wideo i hazardem niezmiennie interesuje badaczy. Granie w gry komputerowe może być czynnikiem ryzyka, który zwiększa możliwość wystąpienia zachowań problemowych związanych z hazardem. Najnowsze badania koncentrowały się wokół zagadnienia gier komputerowych online i offline (w tym gier typu Pay2Win) oraz związków pomiędzy graniem w nie a występowaniem zaburzeń hazardowych.

Jak podkreślają autorzy raportu, w ciągu ostatnich lat świat gier komputerowych zmienił się znacząco, od prostych gier do gier w sieci, gdzie można współpracować lub rywalizować z innymi graczami lub z fikcyjnymi postaciami. Gra w gry komputerowe dla niektórych graczy stała się ścieżką kariery i sposobem na zarabianie pieniędzy.

Zaznaczono również, że granie w gry wideo, jak i granie w gry hazardowe, wykorzystują te same mechanizmy behawioralne. Chodzi o element nagrody za udział w grze oraz wydłużanie czasu poświęcanego na granie.

Grupa badawcza

W raporcie przeanalizowano dane zebrane w dwóch grupach.

    Pierwszą stanowili gracze gier komputerowych. Badano osoby, które wyraziły świadomą zgodę na udział w badaniu, grały w gry wideo online i offline przynajmniej jeden raz w ciągu ostatniego tygodnia przed badaniem oraz kiedykolwiek w życiu grali w gry typu Pay2Win, czyli takie, w których można dokonać zakupów, aby polepszyć swoje wyniki.
    Druga grupa to byli gracze w gry hazardowe, a więc osoby powyżej 18 lat, które wyraziły świadomą zgodę na udział w badaniu, u których zdiagnozowano zaburzenia związane z hazardem oraz aktualnie leczące się w placówce leczenia uzależnień.

Uczestnikami badania byli głównie mężczyźni. W grupie hazardowej jedynie 5% stanowiły kobiety. W przypadku gier wideo kobietą była co 7 osoba.

Średni wiek respondentów wynosił 23 lata, przy czym zdecydowanie starsi byli gracze hazardowi (32 lata). Ponad dwie trzecie osób z zaburzeniami hazardowymi i ponad 90% graczy w gry wideo było kawalerami bądź pannami. Były to głównie osoby ze średnim wykształceniem (niecałe 40% respondentów spośród osób z zaburzeniami hazardowymi i ponad 20% graczy w gry wideo posiadało wykształcenie wyższe) zamieszkujące duże miasta.

Wyniki badań

Na podstawie zebranych danych wskazano następujące czynniki ryzyka i czynniki chroniące występowania uzależnienia od gier komputerowych:

    Darmowy i łatwy dostęp,
    Otoczenie, które również gra,
    Skłonność do uzależnień,
    Zbyt wczesne wprowadzanie dzieci w świat elektroniki przez dorosłych,
    Trudna sytuacja rodzinna,
    Samotność,
    Ograniczenie zainteresowań i koncentracja na grach,
    Brak świadomości, że gry mogą uzależniać,
    Ucieczka od rzeczywistości i od problemów, nieumiejętność bądź niechęć do rozwiązywania problemów.

W przypadku gier hazardowych dodatkowo wskazuje się:

    Dorosłego lub inną osobę, która wprowadza w świat hazardu,
    Nadzieję na wzbogacenia się, chęć poczucia adrenaliny,
    Brak lub posiadanie „wolnych” środków finansowych,
    Wygrane i chęć zarabiania w ten sposób na życie,
    Możliwość gry przez Internet.

Czynnikami chroniącymi – zarówno przed szkodliwym korzystaniem z gier wideo, jak i uzależnieniem od hazardu są między innymi: wsparcie ze strony osób bliskich, kontrola czasu spędzanego na grach (w tym również kontrola rodzicielska), praca i zainteresowania oraz nagłośnienie problemu hazardu i konsekwencji, do jakich hazard może prowadzić.