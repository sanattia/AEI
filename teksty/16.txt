„Hazard? Nie daj się wciągnąć” to ogólnopolska akcja edukacyjna Krajowej Administracji Skarbowej objęta honorowym patronatem Ministra Edukacji i Nauki. Celem akcji jest zwrócenie uwagi na problemy wynikające z nadmiernego korzystania z gier przez dzieci i młodzież oraz podniesienie świadomości o zagrożeniach związanych z uzależnieniem od hazardu i uczestnictwem w nielegalnych grach hazardowych. Przepisy zakazują takich gier osobom nieletnim oraz nakazują stosowanie regulaminów odpowiedzialnej gry w legalnych salonach dla dorosłych.

W ramach tej akcji w naszej szkole w dniu 26 kwietnia eksperci Podkarpackiej Izby Celno – Skarbowej w Przemyślu podczas spotkania z uczniami klas VII i VIII objaśniali, z jakim ryzykiem wiąże się rozpowszechnianie gier online z elementami hazardu i typowych gier hazardowych, zwracając uwagę młodzieży na zagrożenia wynikające z hazardu, w tym z pozornie bezpiecznych gier internetowych oraz na skutki uzależnień od hazardu: problemy finansowe, wyizolowanie społeczne, problemy rodzinne i zdrowotne. Omówili ukryte elementy hazardowe w pozornie niewinnych grach internetowych, które mogą prowadzić do uzależnienia i wskazywali, jak rozpoznać mechanizmy uzależnień zastosowane w grach komputerowych przez producentów w celu zwiększenia własnych zysków.
Czy wiesz, że:

    Hazard jest szczególnie niebezpieczny dla młodych.

    Nieświadomi zagrożenia młodzi ludzie traktują hazard w sieci jako niewinną formę rozrywki. Organizatorzy nielegalnych gier w internecie często oferują nowym graczom możliwość grania za darmo, żeby ich w ten sposób zachęcić, a w konsekwencji uzależnić od gry za pieniądze. Popularnym zjawiskiem jest również oferowanie nagród w postaci wirtualnych żetonów, którymi gracze mogą posługiwać się podczas kolejnych gier.

    Witryny internetowe oferują mnóstwo różnych gier, w tym ruletkę i pokera, a kolorowa grafika z realistycznym dźwiękiem i obrazem mogą być bardzo atrakcyjne dla osób młodych. Nie bez znaczenia pozostają też emocje gracza związane z rywalizacją. To wszystko sprawia, że hazard online, nawet bez pieniędzy, może być przez młodzież postrzegany jako wciągający i ekscytujący. Jednocześnie osoby niepełnoletnie są bardziej podatne na negatywne zjawiska płynące z internetu, w tym uzależnienie od hazardu. Uzależnienie takie jest chorobą, której skutki dotykają nie tylko graczy, ale także ich rodziny i najbliższych.
