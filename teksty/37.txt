 	W ostatnich latach najpopularniejszym modelem publikowania gier komputerowych jest model free-to-play, czyli utrzymywanie gry wyłącznie z kupowanych za pieniądze mikrotransakcji, które najczęściej przyjmują formę skrzyń z losową zawartością nazywanych lootboxami. Wielu psychologów i naukowców wystosowało argumenty, że są one bardzo podobne do gier hazardowych, które są kontrolowane w wielu krajach na całym świecie z powodu ich uzależniającej natury. Mimo intensywnej dyskusji na temat legalności i moralności lootboxów, nadal brakuje badań, które pozwoliłyby wyciągnąć jakiekolwiek konkretne wnioski na temat ich wpływu na graczy. Na potrzeby poniższej pracy na 85 graczach przeprowadzono badanie, w którym symulowano efekty near-miss oraz Monte Carlo, aby porównać ich wpływ na graczy przy otwieraniu lootboxów do ich wpływu na hazardzistów podczas gier losowych. Badani wypełniali też kwestionariusze GMQ oraz BBGS, przekształcone tak, aby ich tematem nie był hazard, a kupowanie lootboxów. Analiza wyników wykazała brak istotnych różnic w zachowaniu graczy między otwieraniem lootboxów a grą w gry hazardowe. Symulacja efektu near-miss przy otwieraniu lootboxów wykazała jego występowanie w umiarkowanym zakresie, natomiast w przypadku symulacji Monte Carlo, nie wykryto jej wpływu na chęć kontynuowania otwierania skrzyń.