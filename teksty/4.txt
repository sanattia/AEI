
Gry komputerowe pod lupą rządu. Chodzi o ukryty hazard

Chodzi o tzw. loot boxy, czyli losowe nagrody, w postaci np. różnych ulepszeń, kupowane przez graczy podczas rozgrywki. Są one już codziennością w wielu grach, bo ich producenci zwęszyli w tym dodatkową możliwość zarobku.

Problem w tym, że takie dodatkowe mikropłatności pojawiają się nie tylko w bezpłatnych tytułach, ale również tych, za które klienci płacą w sklepie nawet ponad 250 zł – pisze "Rzeczpospolita". Co więcej, często od licznych zakupów tego typu uzależnione jest wręcz zwycięstwo.

"Rz" podaje, że płacenie za losowe nagrody może być potraktowane jako hazard. Problemem zainteresowały się już rządy m.in. Wielkiej Brytanii, Niemiec czy Szwecji. Minister sprawiedliwości Belgii zaapelował nawet, aby zakazać takiego modelu w całej Unii Europejskiej.

Jak ustaliła "Rzeczpospolita", sprawie przygląda się już Ministerstwo Przedsiębiorczości i Technologii. Jego biuro prasowe w odpowiedzi napisało:

Klient kupujący towar w sklepie ma prawo oczekiwać, że towar będzie w 100 proc. pełnoprawnym produktem, z którego będzie mógł w pełni korzystać, a do ukończenia którego nie będzie musiał dokonywać dodatkowych zakupów

Resort analizuje już problem loot boxów, zamierza też przeprowadzić konsultacje z branżą. - Po ich zakończeniu zostaną podjęte decyzje co do ewentualnych działań regulacyjnych - podają w resorcie.

Loot boxy pod lupę wzięło również Ministerstwo Finansów, które "na bieżąco monitoruje i analizuje sygnały dotyczące organizacji przedsięwzięć, które mogą zawierać elementy losowe".

Niektórzy eksperci twierdzą jednak, że regulowanie lub zakazywanie loot boxów nie ma sensu, bo rynek sam rozwiąże ten problem -  czytamy w "Rz". Stowarzyszenie Polskie Gry apeluje, by ewentualne regulacje najpierw wypracować na poziomie europejskim.

