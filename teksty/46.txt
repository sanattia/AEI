Czy loot boxy to rodzaj gry hazardowej?

Star Wars Battlefront II, Counter-Strike: Global Offensive, Overwatch czy FIFA 18 – to tylko kilka przykładów gier wykorzystujących tzw. loot boxy. Stają się one coraz częstszą formą mikrotransakcji wprowadzanych do gier przez developerów. Pojawiają się jednak głosy, że mogą one wywoływać uzależnienie, zwłaszcza wśród młodszych graczy. Coraz uważniej przyglądają się im organy odpowiedzialne za regulowanie rynku gier hazardowych w różnych państwach. Między innymi polski rząd zapowiedział, że przyjrzy się loot boxom i związanych z nimi ryzykom. Czy rzeczywiście stanowią one zagrożenie i wymagają uregulowania?

Czym są loot boxy

Mechanizm loot boxów (nazywanych też prize crate albo loot crate) jest bardzo prosty. W zamian za określoną kwotę pieniężną gracz nabywa w ramach gry „skrzynkę” zawierającą pewien dodatek do niej (np. mniej lub bardziej użyteczny przedmiot, unikatowe elementy wyposażenia czy też tzw. skiny zmieniające ubiór wirtualnej postaci lub kolorystykę uzbrojenia). Rodzaj dodatku jest w chwili zakupu nieznany i zostaje wybrany dopiero później, po otwarciu „skrzynki”, w drodze losowania przeprowadzonego przez komputerowy algorytm. Mechanizm dobrze oddaje animacja loot boxa z gry Counter-Strike: Global Offensive studia Valve, Inc.:

Co istotne, wylosowany dodatek może mieć różną wartość – może być ona niższa niż kwota zapłacona za sam loot box, albo o wiele wyższa. Mówimy przy tym zarówno o wartości dodatku w ramach samej gry, wyrażonej w funkcjonującej niej wirtualnej walucie (np. Shark Cash Cards z gry GTA V) lub jego użyteczności dla gracza, jak i o realnej wartości rynkowej. W przypadku wielu wirtualnych przedmiotów i dodatków z gier istnieje bowiem bardzo prężnie działający rynek wtórny. Na najbardziej unikatowe przedmioty, o najniższym prawdopodobieństwie wylosowania, ceny sięgają naprawdę niebotycznych kwot, rzędu kilkudziesięciu tysięcy dolarów. Cena zakupu samego loot boxa rzadko przekracza przy tym kwotę kilkunastu dolarów.

Loot boxy stanowią przejaw dominującego obecnie na rynku gier modelu biznesowego nazywanego GaaS (z angielskiego Games as a Service, czyli gra jako usługa). Model ten zakłada, że gry powinny być oferowane konsumentom nie jako jednorazowy zakup, ale jako długofalowa usługa i relacja z ich producentem lub wydawcą. Łatwiej jest bowiem zatrzymać przy sobie już istniejących klientów i nakłonić ich do dodatkowych wydatków, niż pozyskać nowych. Loot boxy są wprowadzane do gier jako jeden z wielu rodzajów mikrotransakcji, czyli narzędzi zapewniających przychody z gry po jej pierwotnym zakupie przez konsumenta. Przychody z mikrotransakcji potrafią w przypadku niektórych producentów gier sięgać już blisko 40%, a nawet 55% ich całkowitych przychodów, a odsetek ten z roku na rok rośnie. Przedstawiciele branży są zatem coraz bardziej zainteresowani wprowadzaniem tego typu rozwiązań na szerszą skalę.
Skąd się bierze zainteresowanie regulatorów

We wrześniu internet obiegły informacje o kolejnych europejskich regulatorach uznających loot boxy w grach za formę hazardu, wymagającą stosowania się do odpowiednich regulacji. W pierwszej kolejności stanowisko takie wyraziła Holandia, a niedługo potem Belgia (której władze prowadzą zresztą w tej sprawie postępowanie karne wobec jednego z największych wydawców gier na świecie – spółce Electronic Arts). Loot boxom przyglądają się również organy odpowiedzialne za gry hazardowe w innych państwach europejskich, w tym w  Szwecji i Wielkiej Brytanii.

Skąd to całe zamieszanie? Trzeba pamiętać, że odbiorcami gier oferujących tego typu rozwiązania są w dużej mierze osoby młodsze. Wśród ekspertów pojawiają się natomiast głosy, że od strony psychologicznej, a nawet neurologicznej, zakup loot boxa niczym nie rożni się od zagrania w tzw. jednorękiego bandytę (slot machine). Obydwa rozwiązania opierają się o efekt tzw. wzmocnienia zmiennostosunkowego (variable rate reinforcement).  Wykorzystują zastrzyk dopaminy, wywoływany w organizmie ludzkim przez element niepewności wygranej, aby nakłonić konsumenta do angażowania coraz większych środków finansowych w uzyskanie satysfakcjonującego rezultatu. Istnieje zatem obawa, że loot boxy mogą prowadzić do uzależnienia, i to nie tylko osób niepełnoletnich.