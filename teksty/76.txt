Maria Skłodowska-Curie – ciekawostki o najwybitniejszej polskiej naukowczyni. Zawsze była pierwsza

Maria Skłodowska-Curie była odważna, uparta i często wywoływała skandale. Była pierwszą kobietą, która dostała się na wydział fizyki Sorbony i pierwszą wykładowczynią tej uczelni. Została pierwszą laureatką Nagrody Nobla, w dodatku otrzymała to wyróżnienie dwukrotnie. Nawet prawo jazdy zrobiła jako jedna z pierwszych kobiet i to mając wówczas 49 lat. Zrobiła to, by zorganizować pierwsze mobilne pracownie RTG. I wiele wskazuje na to, że właśnie praca na froncie sprawiła, że zapadła na białaczkę, która zakończyła jej życie.
W tym artykule:

REKLAMA

Kto wie, jak wyglądałaby nasza współczesność, gdyby niejacy państwo Żorawscy spojrzeli na Marię Skłodowską bardziej przychylnym wzrokiem. Oni byli zamożnymi dzierżawcami pokaźnego majątku w Szczukach, nieopodal Ciechanowa. Ona – zwykłą guwernantką, córką nauczyciela. Osobą – zdaniem Żorawskich – bez koligacji i przyszłości. Jej ślub z Kazimierzem – elokwentnym i znakomicie wykształconym absolwentem Uniwersytetu Warszawskiego – byłby mezaliansem, na który nie mogli sobie pozwolić.
Maria Skłodowska-Curie – ciekawostki

Mania Skłodowska trafiła do majątku Żorawskich, mając zaledwie 18 lat. Była już wówczas doświadczoną guwernantką. Od lat udzielała korepetycji z matematyki, fizyki oraz z języków obcych. Poza polskim, posługiwała się biegle czterema językami: rosyjskim, niemieckim, angielskim i francuskim. Ukończyła gimnazjum, a następnie kształciła się w tzw. Uniwersytecie Latającym.
REKLAMA

Strefa okazji i inspiracji:

Były lata 80. XIX wieku. Polska znajdowała się pod zaborami. Urodzona w Warszawie Maria wychowała się w zaborze rosyjskim. I to w czasach po upadku powstania styczniowego, gdy represje rządowe rugowały z życia publicznego polską kulturę, sztukę i historię. Wedle władz carskich dziewczęta nie mogły się też kształcić w szkołach wyższych. Dlatego robiły to potajemnie.
Geniusz: kim jest? Jak nim zostać? Czy bycie geniuszem jest zapisane w DNA? (fot. Getty Images)
Narodziny geniuszu. Geny czy nauka - co sprawia, że nieliczni są tak inteligentni

Warszawski Uniwersytet Latający założyła Jadwiga Szczawińska-Dawidowa, emancypantka i działaczka społeczna. To właśnie ona sprawiła, że uczelnia miała mocno postępowe idee i stawiała na rozwój kobiet. Wykładowcami tej nieformalnej szkoły byli najlepsi warszawscy profesorowie. Mania, jak nazywano Marię w domu, bardzo wcześnie zetknęła się z wybitnymi umysłami epoki. Kłopot w tym, że ze swoją wiedzą nie mogła nic zrobić.
Nieszczęśliwa miłość Marii

Do majątku Żorawskich trafiła, aby wesprzeć studiującą w Paryżu starszą siostrę Bronisławę. Rozkochane w nauce dziewczęta zawarły ze sobą pakt. Najpierw Mania miała pracować, by wspomóc Bronię, później ta miała utrzymywać młodszą siostrę w trakcie studiów w Paryżu.

I wszystko byłby dobrze, gdyby młody Kazimierz Żorawski nie był taki uroczy i elokwentny. Młodzi szybko zakochali się w sobie, a nawet zaręczyli. Jednak rodzice Kazimierza postawili veto. Odrzucona Maria jeszcze przez 15 kolejnych miesięcy pracowała dla ludzi, którzy nie uznawali jej za wystarczająco godną, by zostać ich synową.