Wraz z rozwojem alternatywnych metod monetyzacji gier komputero-
wych, polegających na stopniowym ograniczaniu zysków z opłat licencyj-
nych (ceny egzemplarza gry), na rzecz wprowadzania rozbudowanych,
wewnętrznych systemów mikropłatności, coraz więcej uwagi zarówno
społeczności graczy, jak i instytucji publicznych zaczęła przyciągać nowa
metoda implementowania mikropłatności nazywana loot boxami2. Wska-
zana wyżej metoda zaczęła budzić znaczne wątpliwości natury etycznej
oraz prawnej, gdyż w swoich założeniach opiera się na mechanizmach
powszechnie stosowanych w grach hazardowych.
Mechanika „loot boxów” polega na tym, że gracze w zamian za praw-
dziwe pieniądze (lub ich ekwiwalent w postaci wirtualnej waluty premium)
mogą za pośrednictwem gry komputerowej nabyć swoisty los, zazwyczaj
przybierający graficzną formę skrzynki z wyposażeniem, której otwarcie
skutkuje uruchomieniem mechanizmu generującego losową zawartość,
która to zawartość następnie może być wykorzystywana w ramach gry.
Nagrodami mogą być tzw. „skiny” do wirtualnego wyposażenia lub posta-
ci, które uatrakcyjniają wizualne doznania gracza i mają jedynie charak-
ter kosmetyczny, ale mogą to być również przedmioty usprawniające wy-
posażenie lub postać gracza, a co za tym idzie realnie wpływające na
osiągnięcia w grze oraz status danego gracza w stosunku do innych
użytkowników. Nagrodę może stanowić także wirtualna waluta premium,
która w innym wypadku musiałaby być zakupiona w zamian za prawdzi-
we pieniądze. Warto nadmienić, że niektóre wirtualne dobra mogące być
przedmiotem gier hazardowych potrafią osiągać na rynku wtórnym wyso-
kie ceny, sięgające nawet kilkudziesięciu tysięcy USD3.
Czy w grze komputerowej można stworzyć nielegalne kasyno?...
Zasadniczym czynnikiem, który upodabnia wskazane elementy gry
komputerowej do gier hazardowych jest ich losowość oraz znaczne zróż-
nicowanie wartości przedmiotów, które mogą zostać przydzielone gra-
czowi w wyniku losowania ze skrzynki. Mogą być to zarówno przedmioty
powszechnie dostępne, a co za tym idzie mało wartościowe, jak i również
przedmioty unikatowe i cechujące się bardzo wysoką rzeczywistą warto-
ścią. Różnice w cenach losowanych nagród mogą wahać się od kilku zło-
tych to kilkudziesięciu tysięcy złotych. Oczywistym następstwem takiego
stanu rzeczy jest to, że producenci gier komputerowych konstruują algo-
rytmy losowania w taki sposób, aby prawdopodobieństwo wylosowania
przedmiotów wartościowych było stosunkowo niskie, tak aby gracze mu-
sieli poświęcić jak najwięcej środków w celu uzyskania pożądanego
przedmiotu. Często stosowany jest również zabieg polegający na two-
rzeniu kilku kategorii skrzynek, które różnicują szanse na zdobycie
przedmiotów określonego rodzaju, lub zwiększają prawdopodobieństwo
wylosowania przedmiotów unikatowych. Oczywiście wraz ze wzrostem
prawdopodobieństwa uzyskania pożądanego efektu wzrasta także cena
danego rodzaju skrzynki. Najbardziej wątpliwe z etycznego punktu wi-
dzenia jest natomiast stosowanie praktyk, w których algorytmy dobierają-
ce graczy w zespoły działają w ten sposób, że gracze niekorzystający
z dodatkowo płatnych zawartości grają w zespole przeciwko graczom,
którzy się na to zdecydowali, w wyniku czego zawsze znajdują się w gor-
szej pozycji wyjściowej, co skutkuje powstaniem przeświadczenia, iż do
wygrania gry zainwestowanie dodatkowych środków jest niezbędne4.
Problematyka ukrytego hazardu w grach komputerowych nie sprowa-
dza się jedynie do zagadnień związanych mikropłatnościami implemen-
towanymi do gry przez jej twórców, tak jak ma to miejsce w przypadku
loot boxów. Należy tutaj również wskazać zjawiska oddolne wychodzące
od społeczności graczy, takie jak skin gambling oraz tworzenie przez in-
dywidualnych graczy wirtualnych kasyn, wykorzystujących istniejące
w grze funkcjonalności w sposób odmienny niż przewidzieli to twórcy.