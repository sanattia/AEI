Czarna dziura na pierwszym takim zdjęciu. „Wygląda jak smok zionący ogniem”
27.04.2023
Magdalena Salik
Udostępnij:

Po raz pierwszy w historii naukowcy zrobili zdjęcie pokazujące zarówno czarną dziurę, jak i emitowany przez nią dżet. Czarna dziura znajduje się w środku galaktyki Messier 87 odległej od Ziemi o 55 mln lat świetlnych.
W tym artykule:

    Strumień plazmy o niesamowitej długości
    Czarna dziura jak smok zionący ogniem
    Pierścień znacznie większy niż wcześniej sądzono

Jaka jest najsłynniejsza czarna dziura, jaką znamy? To M87*, znajdująca się w centrum galaktyki Messier 87. Jej zdjęcie obiegło świat w kwietniu 2019 r. Była to pierwsza fotografia czarnej dziury, jaką kiedykolwiek zrobiono.

W istocie dane, dzięki którym powstał tamten słynny obraz ognistego pierścienia, zostały zebrane w 2017 r. Naukowcy wykorzystali do tego Teleskop Horyzontu Zdarzeń (ang. Event Horizon Telescope, EHT). Czyli sieć radioteleskopów, w skład której wchodziło aż osiem obserwatoriów pracujących w różnych miejscach na Ziemi.

Rok później, w 2018 r., z pomocą sieci łączącej tym razem aż kilkanaście ziemskich radioteleskopów, po raz kolejny zebrano dane o supermasywnej czarnej dziurze w centrum galaktyki Messier 87. Na ich podstawie powstała nowa fotografia M87*, którą właśnie opublikowano.

Po raz pierwszy pokazuje ona zarówno czarną dziurę, jak i wystrzeliwany przez nią tzw. dżet, czyli strumień materii. Praca na temat tych przełomowych obserwacji ukazała się wczoraj w prestiżowym czasopiśmie naukowym „Nature”.
REKLAMA
Strumień plazmy o niesamowitej długości

Messier 87 jest ogromną galaktyką eliptyczną, składającą się z bilionów gwiazd. Stanowi silne źródło promieniowania radiowego. Z jej centrum wystrzeliwuje gigantyczny dżet. Jest to strumień plazmy, który ma niesamowitą długość wynoszącą aż 5 tys. lat świetlnych. Jego odkrywca, astronom Heber Curtis, w 1918 r. nazwał go „dziwnym prostym promieniem”. 

Źródłem tego niezwykle długiego obiektu jest supermasywna czarna dziura M87*. To jedna z największych czarnych dziur, jakie znamy. Ma aż tysiąc razy większą masę niż Sagittarius A*, supermasywna czarna dziura znajdujące się w centrum Drogi Mlecznej. A Sagittarius A* też do drobnych nie należy – zdążyła już pochłonąć materię cztery miliony razy cięższą od Słońca.

Wokół M87* krąży ogromny dysk rozgrzanej materii. To on stanowi ognisty pierścień widoczny na zdjęciach tej czarnej dziury. Dzięki nowej fotografii naukowcy zdołali połączyć z nim dżet. Mogą też badać, z którego dokładnie miejsca dżet jest wyrzucany w kosmos. A także – jak dokładnie powstaje.