W Japonii odnaleziono drewnianą maskę sprzed 1800 lat. Używano jej podczas ważnych rytuałów
27.04.2023
Jakub Rybski
Udostępnij:

Na japońskiej wyspie Honsiu archeolodzy odnaleźli niezwykle rzadką, drewnianą maskę. Pochodzi z III wieku n.e. i prawdopodobnie była wykorzystywana podczas rolniczych rytuałów.
W tym artykule:

    Maska pochodzi z przełomu okresu Yayoi i Yamato
    Maska była wykorzystywana podczas rytuałów rolniczych
    W sumie odnaleziono tylko 3 podobne maski

Japońscy badacze w ubiegłym roku prowadzili wykopaliska na wyspie Honsiu w prefekturze Osaka. W tym miejscu trwały prace związane z rozbudową linii kolejowej. Regionalne Centrum Dziedzictwa Kulturowego ogłosiło, że naukowcom udało się odnaleźć bardzo dobrze zachowaną drewnianą maskę, która najprawdopodobniej pochodzi z początku III wieku n.e. To niezwykle rzadki przedmiot, który prawdopodobnie w końcowym okresie Yayoi (od 400 r. p.n.e. do ok. 250 r. n.e.), a później Yamato, był wykorzystywany podczas rolniczych rytuałów.
Maska pochodzi z przełomu okresu Yayoi i Yamato

Yayoi był to okres, w którym doszło do poważnych zmian klimatycznych. Ludność z obszarów dzisiejszych Chin, Korei i Mongolii była zmuszona do migracji w poszukiwaniu bardziej żyznych ziem. W związku z powstaniem wielkich pustyń azjatyckich, takich jak Gobi, większość społeczeństw przenosiła się na południe i wschód. Według historyków niektóre grupy ludzi przenosiły się wówczas do Japonii, która była wówczas określana jako kraj Wa.
REKLAMA

Strefa okazji i inspiracji:

Kultura Yayoi zaczęła się rozwijać na wyspie Kiusiu, która nadawała się do uprawy ryżu. Następnie społeczeństwa rolnicze zaczęły osiedlać się w centralnej części Japonii. W tym czasie nastąpił duży rozwój rolnictwa, technologii i religii, który napędzali przybysze. Okres ten uważa się za początki kultury japońskiej. Z kolei w połowie III wieku rozpoczął się okres Yamato, podczas którego zaczęła się kształtować państwowość tego kraju i władza centralna.
Maska była wykorzystywana podczas rytuałów rolniczych

Archeolodzy przyznają, że odkrycie drewnianej maski ma olbrzymie znaczenie dla dziedzictwa Japonii. Została wystrugana z drzewa cedrowego. Ma 2 cm grubości, 30 cm długości i 18 cm szerokości. Ma trzy otwory. Dwa na oczy i jeden na usta.

Eksperci twierdzą, że zakładali ją bardzo ważni przedstawiciele społeczeństwa Yayoi, tacy jak szamani, którzy brali udział w festiwalach lub rytuałach rolniczych. Najprawdopodobniej był to ważny element „modlitwy” o urodzajne plony.