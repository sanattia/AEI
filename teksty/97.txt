Rekonstrukcje bitew. Największe inscenizacje historyczne w Polsce
26.04.2023
Mirosław Konkel
Udostępnij:

Moda na odtwarzanie rycerskich tradycji, zbroi i ekwipunku osiągnęła w Polsce rozmiary bitwy pod Grunwaldem. Jeśli chcesz poczuć atmosferę średniowiecza, powinieneś w lipcu pojawić się na Polach Grunwaldzkich.
W tym artykule:

    Największe rekonstrukcje bitew w Polsce
    Co przyciąga miłośników średniowiecznych bitem?
    Ile kosztuje zbroja do walki?

Zbroje w słońcu, szczęk ścierających się mieczy, chrzęst łamanych toporem tarcz i modlitewne zawołania. Na Polach Grunwaldzkich panuje prawdziwie średniowieczna atmosfera. O tym, jak wyglądało średniowiecze w Polsce, przeczytasz również tutaj. 

Wszystko, co do niedawna można było sobie wyobrazić, czytając sławetną księgę Henryka Sienkiewicza Krzyżacy, zobaczysz na własne oczy. Jak przed 609 laty połączone siły polskie, litewsko-ruskie i oddziały czeskie zmierzą się z wojskami zakonu krzyżackiego. W inscenizacji weźmie udział ponad tysiąc zbrojnych z całej Europy. 
Największe rekonstrukcje bitew w Polsce

Rekonstrukcja starcia dwóch najpotężniejszych europejskich armii tamtej epoki zostanie zrealizowana już po raz 25. Podobnych imprez, jak ta bitwa pod Grunwaldem, jest w Polsce bez liku. Dość wspomnieć organizowane co roku widowisko „Legnickie Pole 1241” reklamowane hasłem „Tu możesz stracić głowę”. Śmiałkowie, którym dekapitacja jest niestraszna, ponownie powstrzymają najazd mongolskich hord.
REKLAMA

Strefa okazji i inspiracji:

Wielką atrakcją jest też Festiwal Słowian i Wikingów, który odbywa się co roku w pierwszy weekend sierpnia na wyspie Wolin. Miejsce nie jest przypadkowe. W X w. skandynawscy najeźdźcy wybudowali tam warowną osadę Jomsborg. Według podań założycielem strażnicy był król duński Harald Sinozęby. Każda z dotychczasowych 25 edycji wydarzenia przyciągnęła tłumy turystów z kraju i zagranicy, chcących zobaczyć, jak lud z północy zdobywał grody.

Prof. Tomasz Szlendak z Instytutu Socjologii Uniwersytetu im. Mikołaja Kopernika w Toruniu definiuje rekonstruktorów jako „pasjonatów i hobbystów, którzy w wolnym czasie odtwarzają dawne stroje, broń, technologie i działania społeczne (takie jak rytuały) oraz minione wydarzenia historyczne w zgodzie z najlepszą posiadaną wiedzą naukową”. Każde niemal miasto i miasteczko z zamkiem, zameczkiem, murami obronnymi albo tym, co z nich zostało, organizuje festyn lub turniej w stylistyce wieków średnich bądź szlacheckiej Rzeczypospolitej. A swoimi pomysłami oraz rosnącymi umiejętnościami na zgromadzeniach tych zaskakują członkowie bractw rycerskich i grup rekonstrukcyjnych, których w Polsce jest ok. 900.