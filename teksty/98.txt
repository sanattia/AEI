Odkryto nieznane dotychczas podwodne wulkany. Ich liczba zapiera dech w piersiach
25.04.2023
Magdalena Salik
Udostępnij:

Mapa Ziemi nie zawiera już żadnych zagadek? Nic podobnego. Doskonale poznaliśmy powierzchnię lądów. Jednak to tylko 30% powierzchni Ziemi. Między lądami rozlewają się oceany, o których ciągle mamy wybiórcze informacje.
W tym artykule:

    Czym są podwodne góry?
    Jak się wykrywa podwodne góry? 
    Skąd się biorą podwodne wulkany? 

Choć na mapach doskonale odwzorowaliśmy szczyty i łańcuchy górskie wszystkich kontynentów, podwodnych gór ciągle znamy niewiele. Nic dziwnego, skoro większości dna oceanicznego nie ujęto jeszcze na żadnych planach. Na razie oceanografowie opracowali mapy zaledwie 1/4 skorupy oceanicznej. Reszta to białe plamy – nieznany podwodny teren, którego ukształtowania możemy się tylko domyślać. 
Czym są podwodne góry?

W czasopiśmie „Earth and Space Science” ukazał się właśnie artykuł, który rzuca nieco światła na atramentowo czarne dno oceaniczne. Naukowcy opisali w nim, jak z pomocą danych satelitarnych wyszukali nieznane dotychczas podwodne góry. Nowych podwodnych szczytów naliczyli aż 19 tysięcy. 

Według klasycznej definicji podwodna góra to czynny lub wygasły wulkan wyrastający na co najmniej kilometr powyżej dna morskiego. Zazwyczaj ma okrągły kształt i nie może wystawać ponad powierzchnię wody. Jak piszą autorzy pracy z „„Earth and Space Science”, ta definicja została jednak ostatnio poszerzona tak, by uwzględnić również niższe wulkany. 
REKLAMA

Strefa okazji i inspiracji:

Ile jest gór podwodnych? Katalog opublikowany w 2011 r. przez badaczy dna morskiego zawierał niecałe 24,5 tys. pozycji. Jednak naukowcy byli przekonani, że ten spis jest niepełny. Szacowali, że podwodnych gór może być nawet sto tysięcy. 
Jak się wykrywa podwodne góry? 

Do wyszukiwania podwodnych gór używa się sonarów. Mogą pracować na statkach albo są spuszczane w głąb oceanu na zdalnie sterowanych pojazdach czy robotach. 